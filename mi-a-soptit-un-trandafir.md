---
title: 'Mi-a șoptit un trandafir&#8230;'
date: '2018-03-30T00:01:45+02:00'
status: publish
permalink: /poezii/mi-a-soptit-un-trandafir
author: 'Raoul S.'
excerpt: ''
type: poezie
id: 19
pcat: []
ptag: []
poem_featured:
    - '1'
poem_idea:
    - 'Fi(r)ul omului'
poem_painting_name:
    - 'Scenă din viața unui birocrat'
poem_painting_author:
    - 'Nikolay Koshelev'
poem_painting_mask:
    - ''
post_views_count:
    - '574'
_yoast_wpseo_content_score:
    - '60'
---
ușor bătut în ușă  
mă-ntreb dintre cenușă  
cine caută neom?  
azi iar sunt plin de rom

târăsc pe jos membrele mele  
picioarele mi-s rele  
ușa o deschid puțin  
și ăsta mi-e un chin

în sus mă uit, nu-i nimeni  
în jos privesc, făr’ oameni  
dar e un trandafir lăsat  
oare e viu sau răposat?

să stea acolo, m-am gândit  
ușa-n față i-am trântit  
nu pot nici să mă ridic  
o să adorm pe jos un pic

(noaptea)

în noapte mă trezesc  
tot lângă ușă amețesc  
și iar aud de nicăieri  
bătut ușor ca ieri

mă mir și mă ridic un pic  
să văd prin gaura de plic  
cine caută neom?  
de zi cu zi tot plin de rom

în fața mea e iarăși gol  
doar trandafirul stă domol  
deschid și-l iau în casă  
creadă cine-i că îmi pasă

l-arunc departe sub un pat  
lâng-un covor de tot pătat  
să nu-l mai văd, nici curierul  
să nu mai bată, tună cerul

(dimineața)

aștept putere, să-mi revin  
să pot să merg să cumpăr vin  
și zac pe jos fără o pâine  
nu vreau trăire, nu vreau mâine

“de vin ți-e sufletul azi plin  
și crezi blestemul că-i deplin  
nu-i peste tot întins’ pustia  
primește astăzi amnistia”

oare-s în vis? oare-s nebun?  
de unde șoaptele se spun?  
mă bântuie azi nouă-ocară  
cuvinte-adânci pot să îmi pară

“de-aici vorbesc, de sub un pat  
de unde rău m-ai aruncat  
grădina ta-i un singur trandafir  
sunt ultim semn, azi musafir”

o floare să-mi vorbească? iată  
cred că-s mai beat ca niciodată  
poate-s pe moarte în final  
de-aud al mântuirilor semnal

“pe moarte-ai fost de când un prunc  
și moartea sapă viața crunt  
dar nu-i degeaba, scumpă viața  
de te ridici, de-ți speli și fața”

am încercat al vieții dar  
dar n-am primit decât calvar  
grădină mare am sădit  
dar ploile tot n-au venit

“ai vrut să cadă din cer mare?  
era de-ajuns doar o căldare  
fântâna-i ‘colo după deal  
de te duceai udai cu val”

prea mult de mers, prea mare  
e dealul ce mereu în zare  
în fiecare zi de-aș merge  
sudoare pân’ la sânge-ar curge

“nu-i greu când mergi smerit  
chiar dacă ești nespus de obosit  
căci ai o noapte la-ndemână  
să dormi pân’ la o nouă ziuă bună”

păi cum? e viața doar un chin?  
s-alerg mereu e-al meu destin?  
am refuzat acel tipar de viață  
de ce să mor de dimineață?

“e-al tău destin și-a ta menire  
să ții în grijă flori senine  
căci pe-al tău drum toți trecătorii  
înseninau privindu-ți trandafirii”

nu-s eu aici să țin grădini  
doar pentru oamenii străini  
de vor să vadă, vor să știe  
să vină ei și s-o învie

“nu-i treaba lor grădina ta  
nu lumea trupu-ți va spăla  
căci toți sunt o comunitate  
dă fiecare tot ce poate”

oare mai este viață, rest  
când aș putea să fiu onest?  
să nu mai dorm, grădină biată  
să-mi ud cu apă gura seacă

“viața-i astăzi și e drept  
cât o ai s-o ții la piept  
să nu privești la vreme rea  
ci să muncești cu-a zilei stea”

și tu venit-ai greu, mă mir  
că viața îți atârnă de un fir  
riscat-ai totul pentru mine  
din pură, veșnică iubire

să moară-o floare pentru multe  
e mai ușor să muți un munte  
numai iubirea, din morminte  
vindecă iarăși inimi frânte

e omenesc și este bine  
să mă ridic din nou în fine  
să mă dedic grădinii mele  
s-o fac s-alunge zile rele

“te rog să-ncepi cu mine  
cum am plantat gânduri în tine  
să mă îngropi ’napoi în sol  
să-mi cresc iubirea, viu să mor”

tu, onorabil trandafir  
în moarte mi-ai fost Musafir  
cu sete-amară ai putut șopti  
să mă trezești, să mă învii

răbdare ai avut cu mine  
pân-ai ajuns fără de zile  
și-atunci viața ți-ai luat  
și florilor și mie o ai dat

(învierea)