---
title: 'Mai am un dram'
date: '2018-11-21T16:26:53+02:00'
status: publish
permalink: /poezii/mai-am-un-dram
author: 'Raoul S.'
type: poezie
id: 630
poem_idea:
    - 'Pierderea inocenței'
poem_painting_name:
    - Ghismunda
poem_painting_author:
    - 'Bernardino Mei'
post_views_count:
    - '505'
excerpt: ''
---
mai am un dram  
și nu știu cât mai ține  
mă mint că sunt puternic  
și-mi zic că totu-i bine

putea fi și mai rău  
din jur gust alinare  
eu nu am omorât un om  
nici n-am secat vreo mare

am înșelat numai puțin  
când invidiam și blestemam  
nu-mi auzea nimeni gândul  
sub zâmbet nu mă arătam

mă arătam mereu om bun  
de parcă n-aș fi fost…  
este vreun Om fără păcat?  
nu-s eu ăla de luat la rost

dar tot port o confuzie  
mă arde și nu simt că trece  
mă bat în piept, dar nu-nțeleg  
de ce mi-e inima tot rece?

mai am un dram  
și nu știu cât mai ține  
când moare el mă sting și eu  
și cine mă mai scapă, Cine?